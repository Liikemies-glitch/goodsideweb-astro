---
title: Designin yhtenäisyys muutosten keskellä
pubDate: '2025-02-04T06:54:40.000Z'
description: >-
  Yksi yleisimmistä virheistä palveluiden kehityksessä on se, että muutoksia
  tehdään osittain, ilman kokonaisvaltaista suunnittelua.
author: moretagoy
tags:
  - Design
  - Käyttökokemus
  - UX
heroImage: ../../assets/blog/images/designin-yhtenaisyys-muutosten-keskella/featured.webp
heroImageAlt: Designin yhtenäisyys muutosten keskellä
---

Kuvitellaanpa tilanne: olet käyttänyt samaa verkkopalvelua jo vuosia. Kaikki toimii niin kuin pitääkin – tiedät tarkalleen, mistä mikäkin löytyy. Sitten yhtäkkiä, eräänä aamuna, palvelu näyttää erilaiselta. Osa asioista on siirtynyt. Värimaailma on muuttunut. Navigaatio tuntuu oudolta. Tämä ei ole välttämättä huono asia. Päivitykset ovat tärkeitä. Mutta jos design ei ole yhtenäinen, käyttäjä tuntee itsensä eksyneeksi.

## Pienet muutokset voivat aiheuttaa suuria ongelmia

Yksi yleisimmistä virheistä palveluiden kehityksessä on se, että muutoksia tehdään osittain, ilman kokonaisvaltaista suunnittelua. Yhdessä näkymässä nappien pyöristetyt kulmat vaihtuvat kulmikkaisiin. Toisessa fontti vaihtuu, mutta muualla säilyy entinen tyyli. Vähitellen palvelu alkaa näyttää paikatulta peitolta. Mitä tästä seuraa?

-   Käyttäjä hämmentyy. Hän on tottunut yhteen tapaan toimia – nyt asiat tuntuvat sekavilta.
-   Brändin uskottavuus kärsii. Yhtenäinen visuaalinen ilme kertoo, että palvelu on mietitty loppuun asti. Epäjohdonmukaisuus taas antaa vaikutelman keskeneräisyydestä.
-   Käytettävyys heikkenee. Jos eri osiot toimivat eri logiikalla, käyttäjä joutuu jatkuvasti opettelemaan uutta.

## Design ei ole vain ulkonäköä – se on käyttäjän kokemus

On houkuttelevaa ajatella, että design on vain “viimeistelyä” tai “kosmeettista viilausta”. Mutta oikeasti design on kokonaisuus, joka vaikuttaa käyttäjän tunteisiin, toimintaan ja palvelun tehokkuuteen. Kun teet muutoksia palveluusi, kysy itseltäsi:

-   Onko uusi elementti linjassa muun palvelun kanssa?
-   Onko käytettävyys pysynyt loogisena ja intuitiivisena?
-   Näyttääkö kokonaisuus edelleen eheältä, vai onko siinä nyt useita eri tyylejä sekaisin?

Jos vastaus yhteenkään kysymykseen on “ei”, sinulla on vielä työtä tehtävänä.

## Älä anna trendien viedä sinua harhaan

Design-trendit vaihtuvat nopeammin kuin ehtii sanoa “brutalismi”. Tumma tila, lasimorfismi, mikroanimaatiot – jokainen niistä voi olla loistava lisäys jos ne sopivat palvelun kokonaistyyliin. Mutta jos uusi trendi otetaan käyttöön vain siksi, että se näyttää hienolta Dribbblessä, lopputulos on usein sekava. Hyvä design kestää aikaa. Se ei perustu trendeihin vaan palvelun käyttötarkoitukseen, brändiin ja käyttäjien tarpeisiin.

## Pidä kiinni suunnitteluperiaatteista

Kun palvelua kehitetään pitkäjänteisesti, yksi tärkeimmistä työkaluista on design system – yhtenäinen kokoelma tyylejä, komponentteja ja periaatteita, jotka varmistavat, että kaikki osat näyttävät ja toimivat samalla logiikalla. Jos sinulla ei vielä ole design systemiä, kannattaa miettiä ainakin nämä asiat:

-   Värit – Käytetäänkö samoja sävyjä läpi palvelun?
-   Typografia – Onko fontti- ja tekstikoko yhtenäinen eri näkymissä?
-   Komponentit – Ovatko painikkeet, ikonit ja lomakkeet linjassa?
-   Käytettävyysperiaatteet – Toimiiko kaikki samalla logiikalla?

Ilman yhtenäistä suunnittelua palvelu alkaa hajota kuin vanha puhelin, jossa on viisi eri käyttöjärjestelmää päällekkäin.

## Tee muutoksia, mutta pidä langat käsissä

Hyvä design on kuin tarina – se etenee johdonmukaisesti ja rakentuu aiemman päälle, eikä poukkoile satunnaisesti suuntaan tai toiseen. Jokaisen muutoksen tulisi olla osa suurempaa kokonaisuutta, ei irrallinen lisäys, joka saa palvelun näyttämään sillisalaatilta. Kun pidät designin yhtenäisenä, käyttäjä kiittää. Hän voi keskittyä siihen, mitä tuli palveluun tekemään – eikä siihen, miksi navigaatiopalkki on taas erilainen.   **Janne Gylling** janne@goodside.fi 044 750 4444