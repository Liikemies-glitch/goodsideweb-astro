---
title: UX kansainvälistymisen tukena
pubDate: '2024-08-07T06:54:51.000Z'
description: >-
  Kokemuksia käytettävyyden tärkeydestä eri yritysten digitaalisten tuotteiden
  menestystekijänä ja vinkkejä suunnitteluun.
author: moretagoy
tags:
  - UX
heroImage: images/ux-kansainvalistymisen-tukena/featured.png
heroImageAlt: UX kansainvälistymisen tukena
---

Elettiin vuotta 2015, kun aloitin Sinisellä Meteoriitilla markkinointijohtajana. Tuohon aikaan Sininen Meteoriitti teki EpiServer sekä Microsoft -pohjaisia palveluita. Yksi näistä Microsoft -pohjaisista toteutuksista oli **Valo Intranet**, joka oli SharePointin päälle rakennettu "teema" sekä nippu erillisiä toiminnallisuuksia. Vuosien 2015 ja 2020 välisenä aikana, Valo Intranet oli yksi maailman eniten menestystä saavuttaineista intranet/extranet -palveluista. Valo on valittu useamman kerran koko Euroopan parhaaksi intranet tuotteeksi ja se on kerännyt kansainvälistä kiitosta ympäri maailmaa.

## Mistä menestys johtuu?

Jos ajatellaan SharePoint -tuotetta yleisesti, sen käytettävyys ja käyttöliittymä sellaisenaan ei houkuttele ketään aloittamaan päiväänsä tutkimalla intraa. Ja tässä piilee yksi Valo Intranetin salaisuuksista. Kun palvelusta rakennetaan käytettävä, mielenkiintoinen ja helposti omaksuttava kokonaisuus, synnytetään onnellisia käyttäjiä jotka sitoutuvat palvelun käyttöön. Jos asiakas on ikinä päässyt käyttämään Valoa, hän ei enää koskaan palaa perinteisen SharePointin pariin.

-   Käytettävyys vähentää yhteydenottoja asiakaspalveluun ja käyttötukeen, joka on suorassa yhteydessä kustannuksiin
-   Se tekee tuotteesta mielenkiintoisen, auttaa ja helpottaa sen myynnissä sekä vähentää asiakaspoistumaa
-   Tuote erottuu markkinassa ja erottuva käyttöliittymä jättää muistijäljen

Vuonna 2021 [Staffbase osti Valo Intranetin](https://staffbase.com/en/microsoft-365/) kokonaan itselleen ja tuotteet sekä työntekijät siirtyivät heille. On siis täysin mahdollista, että kotimainen yritys menestyy kansainvälisillä markkinoilla, kunhan hyvän suunnittelun tärkeys ymmärretään koko organisaatiossa.

## Kenelle palveluita suunnitellaan?

Työskennellessäni Reaktorilla, oli asiakkaana **Epic Games**. Epic Games ja varsinkin heidän Fortnite -peli on tunnettu maailmanlaajuisesti. Rakensimme tiimin kanssa sisällönkohdentamiseen tarkoitettua moottoria, joka käytännössä tarkoittaa sitä, että joka kerta kun pelaaja aloittaa pelin tai palaa takaisin aloitusruutuun, he kohtaavat meidän tuottaman logiikan avulla tuotettua sisältöä. Rakensimme moottoria siten, että sitä ajettiin ensimmäisenä Fortniten osana, sen takia ettei maailmasta taida löytyä suositumpaa peliä, joten saimme happotestattua sen toimintaa heti alusta lähtien mahdollisimman suurella käyttäjämäärällä. Kun olin töissä **Powerilla**, kaikki suunnittelu lähti siitä että asiakaskunta on Pohjoismaissa. Asiakaskunnan ikäjakauma oli suuri, emmekä voineet koskaan luottaa siihen että jokainen asiakas olisi tietoteknisiltä taidoiltaan kovinkaan edistyksellisiä. Jokainen osio jota verkkokauppaan on suunniteltu, ei kaipaa ohjeita tai opastusta. Käyttöliittymä noudattaa parhaita käytäntöjä kaikilta osin, jotta sivuston käyttäminen olisi helppoa ja vaivatonta. Samalla logiikalla on rakennettu sisäinen StoreApp-palvelu, jossa henkilökunta pystyy hallinnoimaan asiakkaita, tilauksia sekä tekemään erilaisia päivittäisiä tehtäviä. Kun ymmärrät kohderyhmää, joka palveluita käyttää - osaat yleensä rakentaa alusta lähtien parempia palveluita. On järjestelmäsi kuinka monimutkainen tahansa, voi sitä aina käyttöliittymässä yksinkertaistaa, palastella hallittaviin kokonaisuuksiin ja ohjata käyttäjää pitkin asiointipolkuja.

> Tuotteiden suunnittelijoilla on monesti se pelko, että yksinkertainen on jotenkin vajavainen, kun asiaa pitäisi aina miettiä vain käyttäjän kannalta.

Mieti kuinka monimutkainen laite oma matkapuhelimesi on. Koska olet viimeksi lukenut sen käyttöohjetta? [SAP:n käyttöohjeessa](https://help.sap.com/doc/18ec99b2d06449c5b8b79c784d5a3af9/4.2.14/en-US/is_42_user_en.pdf) on 1016 sivua eikä sitä lukemalla osaa vieläkään käyttää kyseistä järjestelmää.

## Älä laita käyttäjää miettimään

Kun rakennat voittavia palveluita jotka ottavat markkinassa tilaa itselleen kilpailijoilta, kannattaa muistaa ainakin seuraavat asiat.

-   Kilpailu on aina globaalia ja asiakkaat vertailevat palveluita aina yli toimialarajojen
-   Parempi käyttökokemus painaa enemmän kuin hinta
-   Pyri vähentämään kitkaa käyttäjän ja palvelun välillä
-   Jos joudut selittämään sitä - se on liian monimutkainen
-   Jokainen monimutkainen asia voidaan yksinkertaistaa osiin
-   Käyttäjien taitotaso ei saa määrittää käytettävyyttä
-   Käytettävyyttä on vaikeampi lisätä jälkikäteen
-   Design first -yritykset pärjäävät aina paremmin

  Haluaisitko kuulla lisää? Laita viestiä niin jutellaan.   **Janne Gylling** janne@goodside.fi 044 750 4444   Lue lisää [https://www.sharepointeurope.com/community-awards-2016/bestintranetextranetsolution/](https://www.sharepointeurope.com/community-awards-2016/bestintranetextranetsolution/)