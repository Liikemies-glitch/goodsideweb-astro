---
title: Tulevaisuuden käyttöliittymät
pubDate: '2024-07-31T21:16:00.000Z'
description: >-
  Apple CarPlayn edut: käytettävyys, turvallisuus ja ajantasainen tieto. Miten
  suunnitella toimivia käyttöliittymiä autoihin tulevaisuudessa?
seoTitle: 'Auton käyttöliittymä: Käytettävyys &#038; turvallisuus'
author: moretagoy
tags: []
heroImage: ../../assets/blog/images/tulevaisuuden-kayttoliittymat/featured.webp
heroImageAlt: Tulevaisuuden käyttöliittymät
---

Ajan useamman vuoden vanhaa Audi TT (mk2) autoa, jossa on jälkiasennettuna Apple CarPlay. Sen lisäksi, että tykkään TT:n klassisesta muotoilusta, on CarPlay osoittautunut todella hienoksi asiaksi omistaa autossa. Tässä muutama ajatus siihen liittyen. Ensinnäkin, alkuun on pakko myöntää että kun puhutaan autojen infotainment ratkaisuista, en ole sitä porukkaa joka innostuu Teslan "_kaikki kosketusnäyttöön_" ajattelusta. Omasta mielestäni autossa paras käyttökokemus on fyysisten nappuloiden ja digitaalisten pintojen yhteistyötä, joka mahdollistaa keskittymisen ajamiseen ja liikenteeseen. Toisessa ääripäässä olevat itsestään ajavat, eli level 5 tason autot, ovat sitten toki asia erikseen, jossa kuljettaja siirtyy täysin matkustajan rooliin eikä auton ohjaamiseen liittyviä toimintoja tarvitse itse aktiivisesti käyttää liikkumisen aikana.

## Käytettävyys ja ylettymisen akrobatia

Kun laitetta, tässä tapauksessa autoa, ohjataan pitäisi kaikki sen kontrollit olla selkeästi tarjolla siten että niihin ylettyy ajon aikana, ilman että kuljettajan keskittyminen herpaantuu. Tässä käyttötapauksessa on kaikista helpointa käyttää fyysisiä nappeja tai viiksiä kuten yleisesti vaikkapa vilkun käyttäminen on. Vaikka ajaisit pimeässä eikä auton sisätiloissa olisi juurikaan valaistusta, löydät nämä helposti tunnustelemalla, ilman että katseesi poistuu tiestä. CarPlay ja Siri ovat yhdessä myös lyömätön pari. Kun voit ohjata ääniohjauksella musiikkia, tehdä hakuja kartalta, tarkistaa aukioloaikoja tai vastailla viesteihin ilman että sinun tarvitsee koskea puhelimeen, voidaan todeta että yleinen liikenneturvallisuus on hyvällä tasolla. **Kysymys:** Miten itse otat huomioon tulevaisuuden käyttöliittymät joita ohjataan pääasiassa äänellä?

## Häiriötekijöiden minimointi

Mitä enemmän autoihin tulee digitaalista pintaa, sitä enemmän pitää keskittyä yleisimpään käyttöliittymäsuunnittelun perusteisiin, eli mikä tieto on milläkin hetkellä niin tärkeää että sen kannattaa olla esillä. Isot ja värikkäät ruudut voivat helposti luoda informaatioähkyn ja viedä keskittymisen ajon aikana väärään suuntaan. **Kysymys:** Miten varmistat omissa palveluissasi, että loppukäyttäjä keskittyy olennaiseen tietoon?

## Aina ajantasainen tieto

Ehkä yksi hienommista nykyajan mahdollisuuksista autoilussa on, että olemme päässeet vanhentuneista tiekartoista eroon. Me jotka olemme syntyneet ennen vuotta 1980, muistamme kesälomareissuiltamme paperisen kartan jota repsikan penkillä luettiin. Kun CarPlay:n päivitykset tulevat samalla kun päivität puhelimen ohjelmistoa, on käytössäsi aina viimeisen versio. Näet helposti missä on kesän tietyömaat ja navigointi osaa kiertää näitä paikkoja automaattisesti. Kun tieosuudet ruuhkautuvat, näet ne jo ennakkoon. Automaattisten päivitysten ehkä suurin haaste on kuitenkin se, ettei käyttäjille juuri koskaan kerrota mitä on muuttunut tai mitä on tullut lisää. Se vaatii aktiivisuutta itse käyttäjältä käydä katsomassa asetuksia ja valikoita, että löytyykö sieltä jotain mitä aikaisemmin ei ollut. **Kysymys:** Miten varmistat, että oman palvelusi käyttäjät tietävät muutoksista ja ymmärtävät uudet toiminnallisuudet?

### Lopuksi

Voidaan siis todeta, että kun jatkossa teemme käyttöliittymäsuunnittelua, on entistäkin tärkempää ymmärtää käyttökonteksti. Missä ja miten käyttäjät hyödyntävät rakentamaamme palvelua. Mitä muuta tapahtuu samaan aikaan, kun he käyttävät palvelua ja mihin muihin palveluihin he ovat jo tottuneet. Kun pakettiin lisätään autonomia, tekoäly ja ikääntyvä käyttäjäkunta, ollaan ihan uudenlaisten haasteiden parissa. Ja nämä ovat niitä asioita joita me haluamme olla ratkaisemassa kanssanne. Heitä meille suurin ongelmanne, niin tuomme ratkaisuehdotuksia pöytään. Lue lisää [Apple CarPlay](https://www.apple.com/ios/carplay/) -palvelusta.   **Janne Gylling** janne@goodside.fi 044 750 4444